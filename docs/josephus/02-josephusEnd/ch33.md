---
layout: page
title: Ch. 33
nav_order: 8
parent: End of the Siege
---

# Ch. 33

# Title

Jotapatenis autem diu durantibus et praeter spem adversa tolerantibus, quadragesimo quidem ac septimo die Romanorum aggeres super murorum altitudinem sunt elati. quidam vero ad Vespasianum eodem die profugus venit, paucitatem civium et infirmitatem simul eorum enuncians: quodque diuturnis vigiliis, et praeliis assiduis consumpti, minime quidem ulterius vim ferre possent, verum dolo etiam caperentur, si quis instaret. circa extremam namque vigiliam, quando et malorum requiem habere viderentur, et maxime defatigatos custodes matutinus somnus occupat, dormire eos dicebat, eademque hora invadendos esse suadebat. Vespasiano autem, quia fidem nosset inter se Judaeorum, quantaque superbia poenas contemnerent, transfuga suspectus erat: nam et antea quidam ex Jotapata captus, omne tormentorum genus fortiter pertulit, et cum ne flammis quidem coactus, quid intus ageretur, hostibus exquirentibus prodidisset, mortem deridens cruci suffixus est. Fidem tamen proditori coniectura faciebat, fortasse illum vera dicere: ipse autem nihil ex eius fallacia magnum sibi existimans esse metuendum, asservari hominem iussit, et ad occupandam civitatem parabat exercitum.


[^1]: 
